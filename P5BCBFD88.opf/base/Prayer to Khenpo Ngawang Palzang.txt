༄༅། །མཁན་ཆེན་ངག་དབང་དཔལ་བཟང་པོའི་གསོལ་འདེབས།

ན་མོ་གུ་རུ།
རྩ་གསུམ་འདུས་ཞལ་གུ་རུ་པད་འབྱུང་དང་།    །
ཀུན་མཁྱེན་རྫོགས་པའི་སངས་རྒྱས་ཀློང་ཆེན་པ།    །
དབྱེར་མེད་ངག་གི་དབང་ཕྱུག་ལས་འབྲེལ་རྩལ།    །
འོད་གསལ་རིན་ཆེན་སྙིང་པོར་གསོལ་བ་འདེབས།    །

རྟག་ཏུ་བདག་ལ་བྱིན་གྱིས་རློབས་པ་དང་།    །
དམ་ཚིག་ཉམས་ཆགས་ཉེས་པ་ཀུན་བྱང་ཞིང་།    །
ཐུགས་རྒྱུད་དགོངས་པ་མངོན་སུམ་འཕོས་པ་དང་།    །
འཇའ་ལུས་རྡོ་རྗེའི་སྐུ་མཆོག་ཐོབ་པར་ཤོག  །

ཅེས་པའང་མགོན་པོ་འདི་ཉིད་ལས་གསུང་གི་བདུད་རྩི་ཐོབ་པ་ཆོས་ཀྱི་བློ་གྲོས་པས་གསོལ་བ་བཏབ་པ་དགེ།    །།